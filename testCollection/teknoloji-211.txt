Apple'ın ısırılmış elma logosunun siyanüre bulanmış bir elmayı ısırarak intihar eden eşcinsel bir matematikçiye ait olduğu iddiaları şirketin başına geçen eşcinsel CEO Tim Cook ile beraber yeniden gündemde .
Alan Turing , geçen yüzyılın en büyük dehalarından biriydi .
Matematiksel " doğru " kavramına getirdiği yenilik kadar , bilgisayar teknolojisinin atası olmasıyla da bilim dünyasını sarsmıştı .
Üzerinde güneş batmayan imparatorluğa bağlı bir ailenin çocuğu olarak Hindistan’da doğan Turing , teknolojik yeniliklerinden ziyade savaşta oynadığı rol ile dünyanın kaderini değiştirdi .
Radikal'in haberine göre , Britanya hükümeti İkinci Dünya Savaşı’nda Nazi ordusunun tüm Avrupa’yı hallaç pamuğu gibi atmaya başladığı sırada Turing’e bir şans verdi .
Onu Bletchley Park’ta savaşın kaderini belirleyecek bilim heyetinin arasına kattı .
Turing , burada insanlığın gidişatını değiştirecek bir hamle yaptı . \nNAZİLERİ DİZE GETİRDİ Nazi Almanyası’nın ordu içi iletişimini sağlayan Enigma yazılımını çözebilmek için bir makine geliştirdi .
Adı basitti : Turing makinesi .
Andrew Hodges’un kitabında anlattığı gibi günümüz bilgisayarlarının atası durumundaki bu makine çözülmesi imkânsız gibi görülen Enigma’yı birkaç saat içinde çözmeyi başarmıştı .
İkinci Dünya Savaşı’nda taşların yerinden oynadığı nokta da bu oldu .
Almanların iç iletişimini anlayan müttefikler , mutlak bir yenilginin kıyısından döndüler .
Ancak insanlık tarihini değiştiren bu buluş , Turing’in kaderini daha farklı şekilde değiştirdi .
Britanya hükümeti , savaş sonrası dönemde " yapay zekâ " üzerinde çalışan Turing’in tehlikeli olabileceğine kanaat getirdi .
Kötü polisiye filmlerinde denildiği gibi " Turing çok şey biliyordu " .
' AHLAK'SIZ SORUŞTURMA Britanya bu dehayı kontrol altına almak için en ahlaksız yolu seçti .
Turing’in özel hayatına girdi ve eşcinsel ilişkilerini ortaya çıkardı .
İngiliz istihbaratı o dönem yürürlükte olan " ahlak " yasasına dayandırarak Turing’i yakalattı .
( Bu yasa 1967 yılında yürürlükten kalktı . ) Bir savaş kahramanı , insanlığı , tarihin en büyük faşist hareketinin elinden kurtarmış olabilirdi fakat Turing bir eşcinseldi .
Hâkim karşısında iki seçeneği vardı : Ya hapis cezasını çekecek ya da östrojen hormonu almayı kabul edecekti .
Ki insan haklarına aykırı bu uygulama acı veren bir kısırlaştırma yöntemi demekti .
İkincisini seçti .
Matematiğin büyük dehası , aldığı hormonlarla vücut kimyasını bozmayı kabul etti .
Bir yıl sonra bir yudum ısırdığı bir elmayla hayata gözünü yumdu .
Elma siyanüre batırılmıştı .
Dünyayı faşizmin elinden kurtaran Turing , Amerika’da McCarthy , Avrupa’da " Sovyet tehdidinin " gölgesinde başka bir faşizme kurban gitti .
ISIRILMIŞ ELMA Ölümü , intihar olarak kabul edildi ve soruşturma apar topar kapatıldı .
Britanya , neredeyse 60 yıl sonra nedamet getirdi .
İki yıl önce İngiliz hükümeti mecliste toplanan imzalar sonrasında Turing’den resmi olarak özür diledi .
Bilgisayar teknolojisinin atası , ölürken bıraktığı kenarından ısırılmış bir elmayla da gelecekteki bir şehir efsanesine konu oldu .
Steve Jobs ve Steve Wozniak’ın 1976’da kurduğu ve bugün dünyanın en büyük teknoloji şirketlerinden biri olan Apple’ın logosu Turing’in makûs talihiyle bağdaştırıldı .
Ucundan ısırılmış bir elma şeklindeki logo , bilgisayar teknolojisinin babasına bir saygı duruşuydu .
Onun ölümüne ses çıkarmayan dünyaya , büyük ustayı hatırlatmak için yapılan bir güzellemeydi .
Gökkuşağı rengi de Turing’in yaşam tarzına , cinsel tercihine atıfta bulunuyordu .
Zaten " 1984 " temalı meşhur reklamında açıkça faşizme karşı bir duruş sergileyen şirketin bu tavrı şaşırtıcı değildi .
Bu kanaat , dilden dile dolaşarak kabul gördü .
Oysa ne Apple ne de logonun çizeri bunun Turing’e saygı duruşu için yapılan bir girişim olduğunu kabul etti .
Ama tarihin tuhaf seyri elma logosu efsanesini bugün bize tekrar hatırlatıyor .
GÖKKUŞAKLI LOGO ALTINDA EŞCİNSEL BİR CEOApple’ı uzun yıllar hem bir sanatçının kalbi hem de bir mühendisin zekasıyla yöneten Steve Jobs’un yönetimden ayrılmasının ardından , yerine en güvendiği adamı Tim Cook CEO olarak atandı .
Cook , Amerika’da " dünyanın en önemli eşcinseli " olarak tanınıyor .
Her ne kadar kulağa ayrımcı bir söylem gibi gelse de Cook için bu tanım ABD’de olumsuz anlamda kullanılmıyor .
60 yıl önce eşcinsellere reva görülen hormon tedavisi ya da hapis cezası düşünüldüğünde Cook’un bugün Apple’ın başına gelmiş olması önemli .
Apple logosuna atfedilen hikâye bir şehir efsanesi olabilir .
Ancak tarihin tuhaf seyri , 20. yüzyılın en büyük dehalarından biri olan Turing’e yapılanları hatırlamak için belki de gökkuşaklı logonun altına Cook’un atanmasını şart koştu .
