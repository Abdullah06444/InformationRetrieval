Benzinin litre fiyatına bu gece yarısından geçerli olmak üzere 21 kuruş zam geldi .
Söz konusu artış pompa fiyatlarına 17 kuruş olarak yansıyacak . Motorinde yapılan 15 kuruşluk artışın ise tamamı pompa satış fiyatlarına yansıtılmayacak .
Benzin ve motorine yapılan zamda eşel mobil devreye alındı .
Enerji Petrol Gaz İkmal İstasyonları İşveren Sendikası'ndan ( EPGİS ) alınan bilgiye göre , motorin ve benzin fiyatlarında yaşanan artışın ardından , zammın vergi ayarlamasıyla karşılandığı Eşel Mobil Sistemi bu yıl benzin için ilk kez devreye alındı .
Motorine de 15 kuruş zam geldi ama artışın tamamı Eşel Mobil Sistemi gereği vergi ayarlaması ile ÖTV'den karşılandığından pompa satış fiyatlarına yansıtılmayacak .
Buna göre , benzinin fiyatında yaşanan 21 kuruşluk artışın 17 kuruşu pompaya yansıtılırken , kalan 4 kuruşluk artış vergiden karşılanacak .
Ankara'da ortalama 7,10 liradan satılan benzinin litre fiyatı 7,27 lira olacak .
Benzinin litresi İstanbul'da 7,09 liradan 7,26 liraya , İzmir'de 7,15 liradan 7,32 liraya yükselecek .
Akaryakıt fiyatları , Türkiye'nin de dahil olduğu Akdeniz piyasasındaki işlenmiş ürün fiyatlarının ortalaması ile dolar kurundaki değişiklikler baz alınarak rafineriler tarafından hesaplanıyor .
Bu hesaplanma sonucunda dağıtım firmalarınca uygulanan fiyatlar , rekabet ve serbesti nedeniyle şirketler ve kentlere göre küçük değişiklikler gösterebiliyor .
