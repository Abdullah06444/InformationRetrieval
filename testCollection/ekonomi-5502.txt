Cumhurbaşkanı Erdoğan , Çinli teknoloji devi Xiaomi'nin Salcomp ortaklığı ile Türkiye'de yaptığı 30 milyon dolarlık fabrika yatırımına ilişkin bir açıklama yaptı .
Çinli akıllı telefon üreticisi Xiaomi 30 milyon dolarlık yatırımla kurduğu İstanbul fabrikası bugün açıldı .
Cumhurbaşkanı Recep Tayyip Erdoğan , İstanbul Avcılar'da Salcomp ortaklığında kurulan üretim tesisin açılış törenine yazılı bir mesaj gönderdi .
Erdoğan mesajında şunları kaydetti : “Nazik davetiniz için teşekkür ediyor , Xiaomi ve Salcomp ortaklığında kurulan üretim tesisinin şirketiniz ve ülkemiz için hayırlı olmasını diliyorum .
Bugün dünya devlerinin yatırımlarında ülkemizi tercih etmesinin gerisinde , Türkiye’nin girişimci dostu yatırım ikliminin önemli payı bulunuyor .
Ayrıca ülkemiz , dinamik ve nitelikli iş gücü , geniş iç ve bölgesel pazarlara ulaşım imkânı , stratejik konumu ve yaygın teşvik sistemi ile uluslararası yatırımcılar için çok ciddi fırsatlar sunuyor .
Yatırım ortamını daha da iyileştirmeye yönelik ekonomi reform paketimizin hayata geçmesi ve salgının etkilerinin hafiflemesiyle bu ivmenin giderek artacağına inanıyorum .
Yıllık 10 milyonun üzerinde cep telefonu satışının gerçekleştiği ; Avrupa , Rusya ve Ortadoğu pazarlarının birleşme noktası Türkiye , akıllı telefon üreticileri için bölgenin üretim üssü olma yolunda emin adımlarla ilerliyor . Xiaomi ve iş ortağı Salcomp’un yaklaşık 30 milyon Dolarlık yatırımla , 14 bin metrekare arazi üzerinde kurduğu bu fabrika , yıllık 5 milyon üretim kapasitesiyle 2 bin kişiye de istihdam sağlayacaktır .
Dünyanın Kovid - 19 salgını sebebiyle sancılı günler yaşadığı bir dönemde , sizlerin şahsında Türkiye’ye güvenen , ülkemizin potansiyeline ve geleceğine inanan tüm yatırımcılara şahsım ve milletim adına şükranlarımı sunuyorum .
Bu vesileyle , ülkemize yatırım yapan tüm firmaların Ar - Ge ve Tasarım Merkezlerini Türkiye’de kurma noktasındaki taleplerine açık olduğumuzu ifade etmek istiyorum . ”
