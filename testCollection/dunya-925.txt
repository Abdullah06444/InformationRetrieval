Pentagon ile üretici firma Lockheed Martin arasında varılan anlaşmayla F - 35’lerin fiyatı yüzde 12,7 oranında düşürüldü .
Yüksek maliyeti nedeniyle eleştirilen F - 35’lerin alıcılar için daha cazip hale getirilmesi umuluyor .
Maliyeti nedeniyle eleştirilere hedef olan Amerikan F - 35 savaş uçaklarının fiyatlandırılması konusunda ABD Savunma Bakanlığı Pentagon ile üretici firma Lockheed Martin arasında anlaşmaya varıldı .
Pentagon'dan yapılan açıklamada 2022 yılı içinde satın alınması planlanan F - 35'lerin maliyetinde yüzde 12,7 oranında indirime gidildiği bildirildi .
Fiyat indiriminin alıcı diğer ülkeleri de teşvik etmesi hedefleniyor .
Pentagon yetkilisi Ellen Lord , söz konusu anlaşma ile F - 35’in fiyatında güçlü bir indirime gitme çabalarının karşılık bulduğunu duyurdu .
Savaş uçağının en yaygın kullanılan F - 35A modelinin fiyatı 2020 yılında 82,4 milyon dolar , 2021'de 79,17 milyon dolar ve 2022'de 77,9 milyon dolar olarak belirlendi .
Üretici Lockheed Martin firmasından yapılan açıklamada da , üç yıllık bir süreç içinde 478 adet F - 35’in üretimi ve teslimatı için 34 milyar dolara anlaşıldığı bildirildi .
Söz konusu 478 uçağın , ABD’nin yanı sıra , çeşitli müttefik ülkelerin hava kuvvetleri envanterine dahil edilmesi planlanıyor .
Lockheed Martin yetkilileri , F - 16 savaş uçaklarına sahip her ülkeyi F - 35'ler için potansiyel alıcı olarak gördüklerini açıklamıştı .
Şirket 2019'da 131 uçak teslimatı yapmayı , teslimat sayısını 2020'de 149'a ve ardından yılda 169'a kadar yükseltmeyi hedefliyor .
F - 35'ler şu an şirketin yıllık toplam kazancının yaklaşık yüzde 25'ini oluşturuyor .
TÜRKİYE PROGRAMDAN ÇIKARILMIŞTI F - 35 programına ABD’nin dışında Türkiye , İngiltere , İtalya , Avustralya , Kanada , Danimarka , Hollanda ve Norveç , resmi ortak ülke olarak dahil .
Türkiye , Rusya'dan S - 400 hava savunma sistemi satın aldığı için Temmuz ayında ABD tarafından programdan çıkarılmıştı .
ABD , Türkiye’nin programın bir ortağı olarak ürettiği F - 35 yedek parçaları alımının , 2020 yılının Mart ayından itibaren durdurulacağını duyurmuştu .
F - 35A , F - 35B ve F - 35C adı altında ayrı özelliklere sahip modelleri bulunan savaş uçaklarından F - 35A ABD ve müttefik ülke hava kuvvetleri için üretilen standart tip .
F - 35B , çok kısa mesafede kalkış yapıp dikey olarak inme yeteneğine sahip .
F - 35C ise tamamen uçak gemileri için tasarlanmış olan bir model .
Aralarında Norveç , Finlandiya , İsrail , İsviçre ve Birleşik Arap Emirlikleri'nin de bulunduğu yaklaşık 10 ülkenin alıcılar arasında yer alması bekleniyor .
