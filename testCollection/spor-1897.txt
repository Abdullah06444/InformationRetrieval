Galatasaray Teknik Direktörü Fatih Terim , yılbaşı kutlaması sırasında elindeki havai fişeğin patlaması nedeniyle yaralanan ve hastanede tedavisi süren Galatasaraylı futbolcu Omar Elabdellaoui'yi ziyaret etti .
Yardımcı antrenör Ümit Davala ve idari ekip çalışanlarıyla Ulus'taki Liv Hospital'a gelen Terim , tedavi gören Norveçli futbolcu ile görüştü .
Hastaneden ayrılırken basın mensuplarına açıklamada bulunan tecrübeli teknik adam , \ " Dün akşam hadise olduktan sonra da buradaydım . Büyük geçmiş olsun . Allah canını bağışlamış . Bizim çok önem verdiğimiz bir oyuncumuz . Hem saha içinde hem de saha dışında Omar bizim için çok kıymetli . Kendisiyle tekrar görüştüm . Duygularımı ve düşüncelerimi aktardım . İkimiz de duygusallaştık . O yüzden dışarı çıktım . \ " diye konuştu .
Terim , Elabdellaoui'nin sporseverlerin dualarına ihtiyacı olduğunu belirterek , şunları kaydetti : \ " Galatasaray Kulübü ve bizler , onun için elimizden gelen her şeyi yapacağız . Kendisine de mücadele etmesini , bunu yenebileceğini söyledim . Dünden bu tarafa biraz daha iyi veya biz öyle görmek istiyoruz . Çok kolay bir şey değil . Bu bir süreç . İnşallah bu süreç onun lehine işleyecek . Ancak kolay bir hadise atlatmadı . Tüm futbolseverlerin iyi dileklerine ve dualarına ihtiyacı var . Ailesi ve kendi adına büyük talihsizlik ama yaşam içinde olan bu hadiselere göğüs gereceğiz . Olaya bir başka taraftan hiç bakmıyoruz . Çocuklarını mutlu etmek için yapılan bir olayla ilgili başka türlü bir bakış açısına gerek yok . Nasibimizde 2020-2021 yılını hastanede geçirmek varmış . Keşke hep hastanede geçirseydik de Omar'a bir şey olmasaydı . Herkesin duyguları aşağı yukarı aynı . Bu sevgi dolu yaklaşımımız , gönülden isteğimiz bence yerini bulacaktır . Omar'a da manen müthiş bir destek olacaktır . O da bunun bilincinde . \ "
Zamanın 29 yaşındaki oyuncu lehine işleyeceğini vurgulayan Fatih Terim , \ " Birkaç günlük analizler , doktorların testleri onun lehine işleyecektir . Güçlü bir bünyesi var . İnançlı bir çocuk . Allah hepimizin yardımcısı olsun . İnşallah bir an evvel sağlığına kavuşur . Galatasaray oyuncusunu hiçbir yerde kaybetmek istemez ama böyle bir hadisede de ' Talihsizliğe bak . Oyuncumuz eksildi . ' demez . Bizim için insan sağlığı , her türlü başarıdan ve sıralamadan önemlidir . Onun sağlığına kavuşması bizim için yeterlidir . Onun eksikliğini hissediyoruz . Yoksa başka bir şeyi düşünmüyoruz . Açıkçası dünden beri iyi değiliz . \ " ifadelerini kullandı .
Son dönemde camia olarak zor sakatlıklar ve sağlık sorunlarıyla mücadele ettiklerinin hatırlatılıp , ruh halinin nasıl olduğunun sorulması üzerine Terim , şöyle konuştu : \ " Benim ruh halim iyi olmak zorunda . Muhakkak ki başa gelen her şeyin daha ağırı , beteri vardır . Şartlar ne olursa olsun Allah'a şükretmek , isyan etmemek lazım . Bunun daha kötüsü vardı . Bununla yetinmek ve bunun için hamdetmek lazım . İki defa Emre'nin aynı yerden ayağı kırıldı , Muslera'nın bacağı kırıldı ama bunlar hayat içinde olan şeyler . Bunların daha ağırları , daha kötüleri , Galatasaray camiasını ve spor camiasını sarsacak daha büyük hadiseler olabilirdi ama çok şükür olmadı . Demek ki olanla savaş vereceğiz . Hayatım boyunca öyle davrandım . Şükretmek lazım . Mevcudu yenmek için bir an önce uğraşmak lazım . Yoksa bu endişe ve kahır insanı moral olarak çok daha kötü yerlere götürür . \ "
