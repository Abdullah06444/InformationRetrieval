Corona virüs salgını nedeniyle tiyatrolardan uzak kalan sanatseverler için Devlet Tiyatroları oyunları Kültür ve Turizm Bakanlığı YouTube kanalından evlere ulaştırılacak .
Dünyayı etkisi altına alan salgın sürecinde tiyatrodan uzak kalan sanatseverler için Kültür ve Turizm Bakanlığı , YouTube kanalı üzerinden her hafta bir oyun paylaşacak .
İlk eser olarak yayımlanan Kadın ve Kedi adlı oyunun yanı sıra 6 hafta sürecek olan paylaşımlarda tiyatroseverler , okuma tiyatrosundan farklı olarak yapılan canlandırmaları da izleme imkanı bulacak .
Seyircilere , sanatçıların projeksiyon yardımıyla perdeye yansıtılan metni okurken karakterlere nasıl hayat verdikleri gösterilecek .
Yerli klasik oyunların tercih edildiği Devlet Tiyatroları'nın ‘Okuma Gösterimleri’ projesiyle hayatında hiç tiyatroya gitmemiş ve turnelerin de ulaşamadığı yerlerdeki izleyiciler dijital ortamdan tiyatro izleyebilecek .
Her salı bir oyunun yükleneceği video paylaşım sitesi kanalında tiyatroseverler önümüzdeki hafta da Bilge Karasu’nun Sevilmek adlı eserini izleyebilecek .
Bakanlık tarafından sonrasında sırasıyla Oktay Rıfat’ın Yağmur Sıkıntısı , Vüs’at O. Bener’in Ihlamur Ağacı ve Behiç Ak’ın Fay Hattı ile Özen Yula’nın Ay Tedirginliği adlı oyunları paylaşılacak .
Bakanlık tarafından sanatseverlerin evlerinde bulunduğu dönemlerde keyifli vakit geçirmesini sağlayacak farklı etkinliklerin yeni projeler ile tiyatroseverlerle buluşmaya devam edeceği ifade edildi .
