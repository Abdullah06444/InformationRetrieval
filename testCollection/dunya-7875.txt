Covid - 19 salgınına rağmen 2020'de milyarderler listesine girenlerin servetlerindeki toplam artış yüzde 31'i bulurken , ilk 10 sıradaki ismin 8'inin teknoloji şirketlerine sahip olması dikkati çekti .
Dünyanın en zengin 500 kişisinin servetlerinin 2020 yılında yaklaşık 1,8 trilyon dolar artışla toplam 7,6 trilyon dolara ulaştığı bildirildi .
Bloomberg Milyarderler Endeksi'ne göre dünyanın en zenginleri yeni tip corona virüsün ( Covid - 19 ) gölgesinde geçen 2020'de de servetlerine servet kattı .
2021'in ilk gününde güncellenen listeye göre Covid - 19 salgınına rağmen 2020'de milyarderler listesine girenlerin servetlerindeki toplam artış yüzde 31'i buldu .
Bu artışın , 8 yıldır yayımlanan endeksin tarihindeki en yüksek artış olduğu kaydedildi .
İlk 5 ismin 100 milyar dolardan fazla servete sahip olduğu listede Amazon'un kurucusu Jeff Bezos 190 , Tesla ve SpaceX Üst Yöneticisi Elon Musk 170 , Microsoft'un kurucusu Bill Gates 132 , Fransız iş insanı Bernard Arnault 114 ve Facebook'un kurucusu Mark Zuckerberg ise 104 milyar dolarlık servete sahip gözüküyor .
Listenin ilk 10 sırasındaki ismin 8'inin teknoloji şirketlerine sahip olması dikkati çekerken en tepede yer alan Bezos ile Musk'ın son 12 aylık dönemde servetlerine toplam 217 milyar dolar ekledikleri görüldü .
