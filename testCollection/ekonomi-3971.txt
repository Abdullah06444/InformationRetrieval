Ford Otosan , usulsüzlük yaptıkları tespit edilen iki çalışan hakkında şu ana kadar tespit edilen alacak riski tutarı olan 247,8 milyon TL'lik tazminat davası açıldığını açıkladı .
Koç Holding bünyesindeki Ford Otosan tarafından KAP'a yapılan açıklamada , şirket bünyesinde iki çalışanın usulsüzlük yaptığının tespit edildiği ve 247,8 milyon TL’lik tazminat davası açıldığı belirtildi .
Ford Otosan'ın KAP'a yaptığı açıklamada şu ifadeler yer aldı : \ " Şirketimizde yürütülen iç denetim çalışmaları sonucunda ; Bayi Alacaklarından Sorumlu Ekip Lideri ve bayi alacaklarını takip eden çalışanımız tarafından bayi cari hesapları ile doğrudan borçlanma sistemindeki bayi limitleri üzerinde gerçekleştirilen usulsüzlükler ile bayi alacak ve risklerinin olduğundan farklı gösterilerek suistimal yapıldığı tespit edilmiş olup , konuyla ilgili incelemelerimiz devam etmektedir . Bu kapsamda , söz konusu kişiler hakkında güveni kötüye kullanma nedeniyle suç duyurusunda bulunulmuş , ilgili kişilerin iş sözleşmeleri feshedilmiş ve şu ana kadar tespit edilen alacak riski tutarı olan 247,8 milyon TL tutarında ( fazlaya ilişkin haklarımız saklı kalmak kaydıyla ) tazminat davası açılmıştır . Söz konusu usulsüzlüklere konu ticari alacaklar finansal raporlarımıza yansımış olmakla birlikte , alacak yaşlandırma tablolarının gerçek durumu yansıtmadığı anlaşılmış olup , konunun finansal raporlarımız üzerindeki nihai etkisi üzerindeki çalışmalarımız devam etmektedir . \ "
