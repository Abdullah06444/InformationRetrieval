Tarih boyunca bir çok uygarlığa ev sahipliği yapmış Anadolu toprakları , doğal güzelliklerinin yanı sıra meyve çeşitliliğiyle de adından söz ettiriyor .
Yaz aylarıyla birlikte Anadolu’nun verimli topraklarında hasat heyecanı başladı .
Ülkenin dört bir köşesinde dallarından toplanan taze meyveler gerek yurt içi , gerekse yurt dışına pazarlanıyor . \n İşte Türkiye’nin " meyve haritası " : \nVerimli toprakları ve ılıman iklime sahip olması sayesinde Antalya’nın Gazipaşa ilçesi çok sayıda meyvenin yetiştiği bir yerleşim birimi .
Küçük ve kokulu muzuyla tanınan Gazipaşa’da , tropikal ülkelerde yetişen avokado , papaya , pepino ve Şili kirazını da bulmak mümkün .
Sahilden başlayıp Toros Dağları’nın eteklerine kadarki dar ama verimli topraklarda 12 bin dekar alanda muz yetiştiriliyor .
Yıllık muz rekoltesinin 45 bin ton olduğu ilçede , yaklaşık 15 yıldır da tropikal meyveler üretiliyor .
Son yıllarda çilek üretimine de başlanan Gazipaşa’da , 10 bin dekar alanda yılda 40 bin ton ürün alınıyor .
Kiraza yönelen üreticinin yüzü ise 600 rakımlı köylerde Mayıs ayı başında , 1600 rakımlı yaylalarda ise Ağustos sonuna kadar devam eden hasatla gülüyor .
Alternatif ürün arayışları süren ilçede bodur elmacılık da hızla gelişiyor .
Üç yıl önce kurulan bodur elma bahçelerinin gelecek vaat ettiği meyve cenneti ilçede , evlerin bahçesinde dut ağaçları , uzun sıcak yaz gecelerinin geçirildiği çatılarda ise halkın " Çatı bağı " dediği asmaların üzümü , hane halkının meyve ihtiyacını karşılıyor .
Bu bereketli iki ürün , evin ihtiyaçları karşılanıp konuklara ikram edildikten sonra hasadı da yapılıp pazara çıkartılıyor .
Antalya’da tatilini geçirenler , turizme yeni açılmaya başlayan Gazipaşa’ya kadar uzanamayacak olsalar bile şehrin her semtinde hemen her gün kurulan semt pazarlarında bu meyveleri bulabiliyor . \n TARIMA MERAKLI BERBERİN ULUBORLU’YA ARMAĞANI \nTarih boyunca çeşitli uygarlıklara ev sahipliği yapan ve bir dönem Mordiaum ( Ayvalar Ülkesi ) olarak anılan Isparta’nın Uluborlu ilçesi , artık kirazıyla tanınıyor .
1960′lı yıllarda o dönemde berberlik yapan Ali Tuna’nın diktiği fidan sayesinde kirazla tanışan Uluborlu’da yetiştirilen ürünler Avrupa ve Rusya’ya ihraç ediyor .
Haziran ayının ortalarından Temmuz ayının ortalarına kadar toplanan kirazlar , ilçede oluşturulan kiraz borsasında fiyatlandırılarak , İngiltere , Almanya ve Rusya’ya gönderiliyor .
Kiraz üreticisi ve ihracatçısı da olan Belediye Başkanı Mehmet Ünverdi , AA muhabirine yaptığı açıklamada , ilçede 22 bin dönümlük toprağın 13-14 bin dönümlük bölümünde kiraz üretildiğini bildirdi .
1970′li yıllardan beri Avrupa’ya ihraç edilen kirazın , en önemli alıcılarının İngiltere ve Almanya iken , bugün birinci sıraya Rusya’nın oturduğunu kaydeden Ünverdi , yıllık ihracatı 7-8 bin tonu bulan kirazın geçen yıl yüzde 48′inin Rusya’ya ihraç edildiğini söyledi .
İhraç edilen kirazın kalibresinin çeşitli boyda yuvarlak delikler bulunan gereçle ölçüldüğünü ifade eden Ünverdi , 28 kalibre ile üstü ürünlerin ihraç edildiğini , bunun altında kalan ürünlerin ise iç piyasaya verildiğini kaydetti .
Ünverdi , " Gerçek Uluborlu kirazı yemek isterseniz buraya gelip üreticiye konuk olacaksınız . Kiraz tokluğuna da hasada yardım edersiniz " dedi . \n ADANA’DA KARPUZ KEYFİ \nTürkiye karpuz üretiminin önemli bir bölümünü karşılamasının yanı sıra erkenci turfanda karpuzun yetiştiği Adana’da , hasadı devam eden ürünler sıcak yaz günlerini serinletiyor .
Önceki yıllarda " kabak aşısı " nedeniyle pazarlama sorunları yaşanan karpuzda , bu yıl bu yöntemin kısmen terk edilmesi , hem üreticiyi , hem de tüketiciyi sevindirdi .
Çekirdekten üretilen bol sulu karpuzlar sıcak yaz günlerinin en gözde meyvesini olurken , üreticiler ise yüksek fiyattan memnun .
Kentte bu yıl 80 bin dekar alanda karpuz ekimi yapıldığı belirtilirken , yaklaşık bir aydır tüketiciye sunulan " örtü altı " karpuzlar ise kilogramı 60-80 kuruş arasından alıcı buluyor .
Geçen yıl 10-15 kuruşa kadar düşen fiyatı ile üreticisini üzen karpuz bu yıl sevindirirken , hasadına başlanan tarla karpuzuyla da kilogram fiyatlarının az da olsa düşmesi bekleniyor .
Başta Almanya olmak üzere bazı Avrupa ülkelerine ihraç edilen Adana karpuzlarının büyük bir çoğunluğu ise iç piyasada tüketiliyor . \n KARPUZ ALIRKEN \nSıcak yaz günlerini serinletmesinin yanında yaz diyeti için de tavsiye edilen karpuzu alırken , tırnakla hafifçe kabuğu kazındığında yeşil kısmı kolayca çıkan , şekli simetrik olan ve toprakla teması bulunan kısmının rengi açık sarı olanlar tercih edilmeli .
Bunun yanı sıra eğer " kesmece " karpuz alınacaksa , içinin renginin parlak kırmızı , çekirdeklerinin de küçük , koyu kahverengi veya siyah renkte olmasına dikkat edilmesi isteniyor . \n HATAY’DA KAVUN VE KİRAZ \nAkdeniz Bölgesinin en uç noktasında yer alan Hatay’da iklim özellikleri ve verimli toprakları sayesinde birçok ürünün yetiştiriciliği yapılıyor .
Sanayi ürünlerinin yanı sıra portakal , kayısı , mandalina , üzüm , erik , kavun gibi meyve çeşitleri de Hatay’da yoğun olarak yetiştirilen ürünler arasında bulunuyor .
Bölgede 178 bin 698 dekarlık yetiştirme alanı ve 13 milyon 594 bin 390 ağaç sayısıyla portakal , limon , mandalina , turunç gibi narenciye ürünleri ilk sırada yer alıyor .
Kırıkhan ilçesinde 15 bin 700 dekar alanda yetiştirilen tadı ve güzel kokusuyla yaz aylarında sofraları süsleyen kavunun hasadına başlandı .
İçinde bol miktarda su barındırmasının yanında A ve C vitaminlerince de zengin bir ürün olan kavun , vücudu serinletici özelliğiyle , yaz mevsiminde yenilecek meyveler arasında yer alıyor .
İlçede yetiştiriciliği yapılan kavunun , büyük çoğunluğu iç piyasada tüketilirken , ihracatı da yapılıyor .
Bölgede 7 bin 711 dekarlık alanda yetiştiriciliği yapılan ve yaklaşık 179 bin 767 ağacın bulunduğu kayısı da , yaz mevsiminde en çok yenilen meyvelerin başında geliyor .
Geçen yıl ağaç başına 41 kilo verimi olan ve 7 bin 434 ton ürün alınan kayısı , lezzeti ve kokusuyla en çok tüketilen meyveler arasında bulunuyor .
Kavun ve kayısının yanı sıra bölgede 13 bin 863 dekarlık alanda yetiştirilen erik de yaz aylarının vazgeçilmez meyveleri arasında yerini koruyor . \n ANAMUR’DA ARMUT , MUT’TA KAYISI \nTarihi dokusu ve her geçen gün turizm pastasından daha fazla pay almaya başlayan , " Güneyin incisi " olarak nitelendirilen Mersin , tarımsal üretimiyle de meyve tabaklarını süslemeyi başaran nadir illerden .
321 kilometrelik kesintisiz sahil bandı ve tarihi dokusuyla her geçen gün gündemde daha fazla yer almaya başlayan Mersin , tarımsal üretimiyle de göz dolduruyor .
Türkiye’nin güneydeki en uç noktası olma özelliğine sahip kent merkezine 223 kilometre uzaklıktaki Anamur ilçesi de , bu üretim merkezlerinden sadece biri .
Muzu ile ülke geneline nam salan bu ilçede , şu mevsimlerde bol ve ucuza muz bulmak mümkün .
Kokusu ve lezzetiyle farkını hissettiren Anamur muzu , kilogramı 2 TL’den alıcı buluyor .
Türkiye’nin muz ihtiyacının önemli bir bölümünü karşılayan Anamur , ihracattan çok Türk sofralarını süslüyor .
Toros Dağları’ndaki Mut ilçesinde yetiştirilen ve iri , dolgun kayısı ise , meyve tabaklarının erkenci misafiri .
Türkiye’nin sofralık kayısı ihracatının yüzde 90′ını karşılayan Mut’ta kilogramı 2-3 TL’den kayısı bulunabilir .
Mut kayısısının erkenci ürün olması , üretici kadar ihracatçıyı da sevindiriyor .
Öyle ki , iç piyasada Ankara , İstanbul , İzmir ve Konya başta olmak üzere bir çok büyük kente gönderilen Mut kayısısı , ihracatta da Rusya , Almanya , İtalya ve Belçika’dan büyük talep görüyor .
53 bin 520 dekarlık alanda yetiştirilen kayısının rekoltesi ise yıllık ortalama 40 bin ton .
Geçen yılın 1 Ocak - 30 Haziran tarihlerinde 11 bin ton 71 kilogramlık ihracat gerçekleştiren ilçe , bu ihracattan 15 milyon 691 bin dolarlık ihracat geliri elde edildi .
Yani kayısı , Mut için önemli bir gelir kapısı .
Öte yandan , kentin doğusunda bulunan Tarsus ilçesindeki üzüm ise farklı bir damak tadı sunuyor .
İnce kabuğu ve şeker oranının yüksek olmasıyla bilinen " Tarsus beyazı " nın kilogramı 1 TL’den alıcı bulurken , raf ömrünün kısa olması nedeniyle ihracatta değerlendirilemiyor .
Özellikle Çukurova yöresinde adından söz ettiren Tarsus üzümünün bu yılki rekoltesi ise 400 bin ton olarak öngörülüyor . \n EGE BÖLGESİ’NDE MEYVE ZENGİNLİĞİ \nİklim açısından Türkiye’nin " şanslı " bölgelerinin başında gelen , verimli topraklara sahip Ege Bölgesi’nde geniş yelpazede , hemen her çeşit meyve yetişiyor .
İçlerinde en çok öne çıkanlar ise dünyaca ünlü sultaniye üzümü , Kırkağaç kavunu , zeytin , incir , kiraz , karadut , şeftali , satsuma mandalina , erik , çilek , fıstık ve her ne kadar reklamı iyi yapılamasa da kestane .
Ege’nin hangi kentine giderseniz , semt pazarlarına uğradığınızda tezgahları renklendiren bu zenginliği görmek , üstelik dalından yeni koparılmış , taptaze meyveleri çok ucuza almak mümkün .
Birçok hastalığa neden olan ve hücrelere zarar veren radikallere karşı savaşan antioksidanlar en çok meyvelerde bulunuyor .
Meyveler , A , C ve E vitaminleri başta olmak üzere çok sayıda vitaminin yanı sıra provitamin - A ve selenyum gibi antioksidanlar da içeriyor .
İşte Ege’nin uçsuz bucaksız bahçelerinden sofralarımıza uzanan meyvelerin belli başlıları : \n BEREKETİ SİMGELEYEN ÜZÜM \nÜzüm , antik çağlarda Hitit ve Frigya tanrıçası Kybele’nin göğüsleriyle özdeşleşerek , Anadolu topraklarında bereketi simgelemiş .
Tüm meyveler içinde en geniş spektrumlu antioksidan olarak gösterilen üzüm , içerdiği bol miktardaki potasyum , demir , A , B ve C vitaminleriyle daha dinç ve daha enerjik hissetmeye yardımcı oluyor .
Yaş ve kurutulmuş biçimde tüketilen üzüm , sirke , pekmez ve çeşitli alkollü içeceklerin üretiminde başrol oynayan , yaz aylarının en sevilen meyvelerinden biri .
Önemli ihraç kalemlerinden birini oluşturan üzüm , " Ege Sultani Üzümü " adıyla coğrafi işaret almış nadir meyvelerden .
Dünya bağcılığında önemli bir yeri olan Türkiye , sultani kuru üzüm üretiminde dünyada ikinci sırada yer alıyor ve dünya piyasalarında da çekirdeksiz kuru üzüm ticaretiyle tanınıyor .
Ege Bölgesinde üzüm , kurutmalık , sofralık ve şaraplık olarak üretiliyor .
Afyonkarahisar , Denizli ve İzmir’de yeni şarap üretim tesisleri kuruluyor , bölge bu alanda " marka " olma yolunda ilerliyor .
Özellikle Manisa ile özdeşleşen " Sultaniye üzümü " , kabuğunun inceliği , güzel rengi , şeker oranının yüksekliği ile üstün kalitede sayılıyor ve bu özelliğiyle geniş pazara sahip .
Yetiştirilen üzümlerden şıra , pestil , pekmez , sirke ve şarap da üretiliyor . \n AFRODİZYAK MEYVE : İNCİR \n " Tanrıların kutsadığı mucize meyve " olarak tanıtılan incir , Türkiye’de en çok Aydın ve çevresinde yetişiyor .
Ege Bölgesi’nin simgesi haline gelen incir , 1 kilogramında 2 bin 900 kalori içeriyor .
Yüksek kalorisi sayesinde E ve B vitamini üreterek kana çok hızlı geçen , bunun sonucunda da vücut ısısını kısa sürede yükselten incir , " afrodizyak " özelliğiyle de biliniyor .
Anında enerji sağladığı ve krampları engellediği için sporcular için oldukça faydalı bir besin olarak gösterilen bu meyvenin kurusu , yüksek demir ve potasyum içeriyor .
İçerdiği bazı asitler dolayısıyla doğal bir sakinleştirici özelliği taşıyor .
Ege Bölgesinin en meşhur inciri için İzmir - Aydın arasında rekabet yaşansa da , Tire , Akyurt , Başköy inciri coğrafi işareti almış . \n PADİŞAH ABDULHAMİT’E KIRKAĞAÇ KAVUNU \nOrta Asya’dan 1300′lerin sonu , 1400′lerin başında tohumu getirtilerek , Manisa’nın Kırkağaç ilçesinde toprakla buluşturulan Kırkağaç kavunu , coğrafi işaret alarak tescillenen ürünlerden biri daha .
Yani artık Kırkağaç kavunu , bu marka altında satılacak .
Çeşitli kaynaklara göre , Kırkağaç’tan her hafta Osmanlı Padişahı Abdülhamit’e 2 sandık kavun gidermiş .
Kırkağaç kavununun meşhur olmasında uzun zaman dayanabilmesi , lifinin az , aromasının " muhteşem olması " gibi haklı sebepler var .
İbni Sina ve Davudi Antaki gibi eski hekimler bu meyveyi övmüş ve faydalarını eserlerinde anlatmışlar .
Kırkağaç’ta 10 bin dekara yakın alanda 20-25 bin ton arasında depolanacak kavun üretiliyor .
Ancak depolama işlemi önemli .
Zira Eylül ayından itibaren başlanan depolamada , kavunun toprakla temas etmemesi , hatta duvara bile temas etmemesi gerekiyor .
Kavunlar depolama sırasında kuru ağaca sarılarak asılıyor .
Bu şekilde Kırkağaç kavunu mart ayı sonuna kadar besin değerinden hiçbir kayba uğramadan saklanabiliyor .
Bol miktarda A , B ve C vitamini , potasyum , çinko ve iyot içeren , sinirleri yatıştıran , kanı temizleyen ve kolay uyku sağlayan kavun , damar tıkanıklığı , kansızlık için de öneriliyor .
Ancak şeker oranı fazla olduğu için ölçüyü kaçırmadan tüketmek gerekiyor .
Cildi tazeleyen , canlılık ve güzellik kazandıran kavun , meyve salataları , pasta ve tartoletlerde bol bol kullanılıyor . \n KEMALPAŞA’NIN KİRAZI \nTürkiye’nin önde gelen kiraz ihracat merkezlerinden biri İzmir’in Kemalpaşa ilçesinde büyük çaptakiüreticilerin hemen hepsi " İyi Tarım Uygulamaları " ve " Eurepgap " sertifikasına sahip .
Kalan çiftçiler de Tarım ve Köyişleri Bakanlığı’nın yeni uygulamaya koyduğu " Üretici Kayıt Defteri " esasıyla üretim yapıyor .
Bu sayede ilaç kalıntısı sorunu Kemalpaşa’da üretilen kirazlarda yaşanmıyor .
Bu yıl bol miktarda ve kaliteli rekolte elde edilen kiraz , B ve C vitaminleri , magnezyum ve kalsiyum açısından zengin bir meyve .
Antioksidan etkisiyle bağışıklık sistemini güçlendiriyor , kanı sulandırıyor , tüm kanser türlerine karşı direnç sağlıyor . \n SULTANHİSAR’IN ÇİLEĞİ \nHavaların ısınmasıyla tezgahlardaki yerini alan " baharın müjdecisi " çileğin dünyada 600 farklı çeşidi biliniyor .
Türkiye’nin en kaliteli çileklerinin yetiştiği Aydın’ın Sultanhisar ilçesi , ürünü iç pazarın yanı sıra Rusya , Moldova , Romanya , Irak ve İran’a ihraç ediyor .
Türkiye’nin önemli çilek üretim merkezleri arasındaki Aydın’da 5 bin dönüm alanda çilek ekimi yapılıyor .
İç piyasada İstanbul , Ankara , Bursa , Adapazarı gibi illerden tüccarlar , bölgede yetiştirilen çileğe alıcı oluyor .
Sultanhisar çileği , bekleme ömrünün uzun oluşuyla tanınıyor .
Mineral ve vitaminler bakımından oldukça zengin bir meyve olan çilekte , potasyum , kalsiyum , fosfor , demir , sodyum , A ve C vitaminleri bulunuyor .
Çilek , ciltteki sivilce ve aknelere iyi geliyor , kansere karşı koruyucu ve kanserin ilerlemesini önleyici özellikler de içeriyor . \n EGE KIYILARINDA ŞEFTALİ \nEge’nin kıyı kesimlerinde yaygın olarak yetiştirilen bu meyvenin dünyaya Çin’den yayıldığı düşünülüyor .
Uzun yaşam ve ölümsüzlük sembolü olarak Çin sanatında çömlek ve porselen dekorasyonlarında da kullanılan şeftali , Avrupa’ya İspanyollar tarafından getirilmiş .
Vitamin ve protein ambarı olan şeftaliyi alırken özellikle hoş kokulu olmasına dikkat etmek gerekiyor .
Eğer olgun şeftali alınacaksa hemen tüketmeli .
Olgunlaşmamış şeftaliler ise evde oda sıcaklığında bir kese kağıdı içinde 2-3 gün bekletilerek olgunlaşmaları sağlanabiliyor .
Ağız kokusunu alan , kanı temizleyen şeftali , öksürüğü de hafifletiyor . \n CAN ERİK BAHARI MÜJDELİYOR \nİklim açısından çok şanslı bir ülke olan Türkiye’de ilkbahardan yaz sonuna kadar çeşit çeşit erik bulmak mümkün .
Bunlardan en tanınmış çeşitleri " can " , " papaz " , " mürdüm " ve " tatlı üryani " erikleri .
Bu türlerin hepsi Ege Bölgesinde yetiştiriliyor .
Eriğin bağırsak faaliyetini artırıcı etkisi var .
Ayrıca potasyum ve magnezyum minerali açısından da zengin bir meyve olduğu biliniyor .
Karaciğer , kalp , böbrek ve romatizma hastalıkları ile sindirim rahatsızlığı çeken ve tuzsuz diyet uygulayan kişilerce tüketilmesi öneriliyor . \n TİRE’DE " KALİFORNİYA FISTIĞI " \nDünyanın en iyi Antep fıstığının yetiştirildiği Kaliforniya ile aynı enlemde bulunan Tire’de idealist bir teknisyenin dağlardaki menengiç ağaçlarını aşılamasının ardından , bugün Küçükburun köyünün tek geçim kaynağı bu ürün haline gelmiş .
Bölgede yetişen fıstığın Tire pazarına gelmediği , ürünün Tire’den toplanıp Gaziantep’te fırınlandığı ve piyasaya bu ilden sürüldüğü belirtiliyor .
Tireliler , fırınlamayı kendileri yaparak , bu üründen " hak ettikleri " parayı kazanmayı istiyor .
Tire ayrıca karadutuyla da ünlü .
Tire’de yetişen karadut , burada fabrika bulunmadığı için işlenmek üzere İstanbul ve Bursa’ya gönderiliyor .
Karadut , lokum , konsantre ve meyve suyu şeklinde piyasaya sunuluyor . \n KESTANE DEYİNCE AKLA BURSA GELİYOR , AMA … \nHer ne kadar Bursa kestane şekeriyle ünlü olsa da , Aydınlılar bu meyvenin ana vatanının kendi illeri olduğunu söylüyorlar .
Aydın’ın yılda yaklaşık 15-20 bin ton ile kestane üretiminde Türkiye’de ilk sırada yer aldığı ve bölge ekonomisine büyük katkı sağladığı belirtiliyor .
Bölgede yetişen kestanenin reklamını iyi yapamadıklarından şikayet eden üreticiler , mallarının işlenebileceği , ambalajının yapılabileceği bir fabrikanın kurulması halinde Aydın kestanesinin marka olacağına inanıyorlar .
Doyurucu özelliğe sahip kestane , insanların beslenmesine katkı sağladığı gibi mideyi de güçlendiriyor . \n KÜTAHYA’NIN VİŞNE VE KİRAZI \nKütahya merkezi ve ilçelerinin bu yıl ilkbahar aylarında fazla yağış almasıyla özellikle kiraz ve vişne rekoltesinde artış kaydedildi .
Simav , Şaphane ve Pazarlar ilçelerinde yaygın olarak üretilen kirazın verim , rekolte ve fiyatı , bu yıl üreticileri memnun etti .
Simav’da ihracata yönelik üretilen Napolyon cinsi kiraza özellikle İngiltere , Almanya , Fransa , İtalya , Rusya ve Arap ülkelerinden yoğun talepler geldi .
İlçeye gelerek çiftçiden ürünü dövizle alan ihracatçı firmalar , bunları ambalajlayarak yurt dışında gönderdiler .
Bu ilçede üreticilerin , kirazın kilosunu yaklaşık 4 dolardan yurt dışına sattığı bildirildi .
Pazarlar’da kış ve ilkbahar dönemlerinde kaydedilen yağışlar , meyve ağaçlarında bol verim sağladı .
İlçede geçen yıl kirazda 2 bin 500 , vişnede 8 bin 500 ton olan rekoltenin artacağı değerlendiriliyor .
Simav , Pazarlar ve Şaphane’de bu yıl yaklaşık 50 bin ton kiraz elde edilmesi bekleniyor .
Kütahya’nın bazı ilçelerinde kirazın yanı sıra diğer meyvelerin üretimine yönelik çalışmalar da yapılıyor .
Simav’ın Koyunoba köyünde 30 çiftçi , yaklaşık 70 dekarda ilk kez çilek elde etti .
Bu ürünler , merkezi Hatay’da bulunan firma tarafından Rusya’ya ihraç edildi .
Gediz ilçesinde armut , ayva , elma , kiraz , vişne başta olmak üzere 405 bin 200 meyve ağacı bulunuyor .
Bu ağaçlardan geçen yıla oranla iki kat fazla ürün elde edilmesi planlanıyor .
Domaniç ilçesinde son yıllarda tarım arazilerinin gerektiği şekilde kullanılmaması nedeniyle çiftçiler meyveciliğe teşvik ediliyor .
İlçenin bazı köylerinde üreticilerin vişne , kiraz , çilek gibi ürünlerden iyi verim aldıkları belirtiliyor . \n AFYONKARAHİSAR’DA NAPOLYON KİRAZI \nDünyaca ünlü Napolyon kirazları Afyonkarahisar’ın Sultandağı bölgesinde önemli geçim kaynaklarından birini oluşturuyor .
Kendine özgü iriliği ve tadıyla dünyaca ünlü Napolyon cinsi kirazın yüzde 87’si Sultandağı’nda üretiliyor ve tamamına yakını ihraç ediliyor .
Geçtiğimiz yıl rekolte düşüklüğü nedeniyle 6 bin 200 ton ihraç edilen kirazın bu yıl yüksek rekolte sayesinde 10 bin tonun üzerinde ihraç edilmesi bekleniyor .
Sultandağı İlçe Tarım Müdürlüğü verilerine göre , yaklaşık 20 bin dekar dikili kiraz bahçesi bulunan ilçeye her yıl ortalama 15 milyon dolar girdi sağlanıyor .
Başta Avrupa ülkeleri olmak üzere Rusya , ABD , Uzakdoğu ve son yıllarda Arap ülkelerine ihraç edilen Napolyon cinsi kirazın hasadı , 1 ile 1,5 ay sürüyor .
Geçtiğimiz yıl düşük rekolte nedeniyle 3.5 ile 4.7 TL’den satın alınan kiraz bu yıl 2.5 ile 3 TL’den alınıyor .
Kirazın yanı sıra vişne , elma , armut , şeftali erik ve Yakasenek beldesinde yoğun olarak prima , mehtaplı , alyanak , Malatya cinsi kayısılar da üretiliyor .
Sultandağı bölgesi nüfusunun yüzde 90′ı meyve üretimiyle uğraşıyor . \n MEYVELERLE AĞIZLARI TATLANDIRAN ŞEHİR KONYA \nTürkiye’nin " hububat ambarı "
Konya , ürettiği meyvelerle Türkiye’nin ağzını tatlandırırken , İç Anadolu’nun verimli toprakları , sofralara birbirinden lezzetli meyveler sunuyor .
İç Anadolu Bölgesi’nde bu mevsimde beyaz kiraz , çilek ve kavunun hasadı yapılıyor .
Konya’da geçen yıllara oranla yağışların mevsim normallerinin üzerinde seyretmesi sayesinde yüksek rekolte beklentisine giren üreticilerin , hasat mevsimiyle birlikte yüzleri gülmeye başladı .
Konya’da , son hasat çilekleriyle Hüyük , beyaz kirazda Türkiye üretiminin neredeyse tamamını karşılayan Ereğli , patentli kirazıyla Akşehir öne çıkıyor .
Konya’nın kiraz merkezi konumunda olan ve yıllık 10-12 bin ton üretim kapasitesine sahip Akşehir’de , hasat dönemiyle birlikte ortaya çıkan tablo , üreticinin memnuniyetini artırdı .
İlçeye bağlı Aladağ’da kiraz hasadı tamamlanırken , çiçeklerin geç açtığı Akşehir merkezde ise hasat , 20 gün sonra başlayacak .
Ancak üreticiler Aladağ’daki verimden hareketle bu yıl rekoltenin 6 bin tonu da aşabileceğini dile getiriyorlar .
Atakent , Gölçayır , Değirmenköy , Yeniköy , Saray , Ulupınar , Engili , Gedil , Ilıcak ve Çakıllar gibi belde ve köylerde temel geçim kaynağı olan Akşehir kirazı , iriliği ve aroması sayesinde yurt dışında da ilgi görüyor .
İlçede üretilen kirazın yüzde 80′i , İngiltere , Almanya , İsveç , Hollanda , İtalya , Belçika ve Avusturya’nın da aralarında bulunduğu birçok Avrupa ülkesine gönderiliyor .
Kirazdan , bu yıl 10 milyon dolar civarında ihracat girdisi sağlanması bekleniyor .
Kirazın üretici fiyatı ise 4-4.5 lira arasında değişiyor .
Hasadına kısmen başlanan ve Temmuz ayının ikinci haftasından sonra tam hasada geçilecek vişne ise Akşehir’in meyvecilikteki bir diğer önemli gelir kaynağını oluşturuyor .
Kirazda olduğu gibi vişne üretiminde de söz sahibi olan Akşehirli üreticiler , bu yıl 10 bin ton civarında rekolte bekliyor . \n KİRAZIN BEYAZI KONYA’DA \nKonya’da ayrıca beyaz kiraz üretimi de yapılıyor .
Haziran ayının sonlarına doğru başlayan beyaz kiraz hasadında rekolte geçen yıllar göre çok iyi .
Yıllık 6 bin ton civarında üretilen beyaz kirazın yüzde 80′i , İtalya başta olmak üzere , Bulgaristan , Almanya , İngiltere ve Hollanda gibi ülkelere ihraç ediliyor .
Toros Dağları eteklerindeki 15 köyde üretimi yapılan beyaz kirazın yüzde 20’si ise iç piyasada sofralık olarak tüketiliyor .
Üreticiler , 85 kuruş ile 1 TL arasında değişen beyaz kirazın fiyatının en az 1,5 lira olması gerektiğini söylüyor . \n ÇİLEK VE KAVUN ÜRETİMİ \nTürkiye’de mevsim itibariyle bu dönemde sadece Hüyük ilçesinde çilek , üreticisinin yüzünü güldürüyor .
Hüyük’te toplam 400 dekarlık alanda yetiştirilen çileğin 15 Mayısta başlayan hasadı devam ediyor .
Hüyük Organik Çilek Üreticileri Birliğinden alınan bilgiye göre , Türkiye’de sadece Hüyük’te üretilen organik çilek , İtalya , Norveç , Rusya’ya ihraç ediliyor .
Yaklaşık 2 bin tona yaklaşan üretimi ve son hasat olmasının avantajlarını değerlendiren Hüyüklü üreticiler , sezon başında kilosunu 1 liradan sattığı çileği , bugünlerde 2 liraya satıyor .
Çumra ilçesi de tamamı iç piyasada tüketilen , kendine has tat , koku ve aromaya sahip kavun üretimiyle bölgede önemli bir yere sahip .
Altın baş , çengel , Kırkağaç , kara kavun , çini kızı gibi birçok kavun türü ile Manisa ve Balıkesir’den sonra Türkiye’nin sayılı üretim merkezlerinden Çumra ilçesi ülke ekonomisine önemli girdi sağlıyor .
Henüz hasat dönemi olmamasına rağmen 3 bin dekarlık sahada 20 bin ton civarında kavun üretimi yapılan Çumra’da üreticiler Ağustos ayında başlayacak tarla bozumunu dört gözle bekliyor .
Çumra’da 25 bin tona yakın rekolte olacağı tahmin edilirken , fiyatların 20-25 kuruş civarında olacağı belirtiliyor .
Konya’da geniş bir alanda elma , armut ve karpuz üretimi de yapılıyor . \n ELMA ÜRETİM ÜSSÜ KARAMAN \nElma ağacı sayısında Türkiye lideri olan Karaman’da her yıl dikilen fidanlarla elma bahçeleri daha da genişliyor .
Her yıl 400-500 bin tam bodur elma fidanının toprakla buluşturulduğu kentte , 8-10 yıl sonunda 10 milyon elma ağacına ulaşılarak , yıllık 1,5 milyon ton üretim hedefleniyor .
Karaman’da elma bahçelerinde hasat henüz başlamazken , rekoltede bu yıl sadece yüzde 10′luk bir artış bekleniyor .
Rekoltede çok büyük artış olmayacağı için fiyatların fazla değişmeyeceği , ancak bu yıl elmada kalitenin artacağı belirtiliyor . \n KİRAZ , ELMA VE VİŞNE İÇİN ESKİŞEHİR \nEskişehir’de en çok kiraz , elma , vişne , armut , erik , kayısı , iğde , ayva ve şeftali meyveleri yetiştiriliyor .
Meyvecilik yapılan 28 bin 76 hektarın , 23 bin 91 hektarı sulanabilir alanlardan oluşuyor .
Eskişehir’de meyve yetiştiriciliğinde kaliteli , yüksek verime sahip , dış pazar isteklerine cevap verebilecek ve bahçeden sofraya üretim hedefleyen Meyveciliği Geliştirme Projesi devam ediyor .
Proje kapsamında çiftçilere meyvecilik konusunda eğitimler veriliyor .
İl genelinde en fazla yetiştirilen meyve elma .
Bu yıl 510 hektar alanda yetiştirilen elmadan toplam 7 bin ton verim alındı .
İl genelinde 7 bin hektar alanda yetiştirilen kirazın rekoltesi 2009′da 1700 ton olarak belirlendi .
Bu yıl 25 hektarda yetiriştirilen vişnede de 1100 ton verim bekleniyor .
Kayısı da il genelinde yetiştirilen ürünlerden biri olma özelliğine sahip .
Bu yıl 10 bin hektarda yetiştirilen kayısıda 310 ton verim elde edildi .
İç Anadolu ikliminin dışından mikro klima özelliği bulunan Sarıcakaya ve Mihalgazi ilçelerinde , Akdeniz ikliminde yetişen zeytin ve nar üretimi gerçekleştiriliyor .
Bu yıl 150 hektarda yetiştirilen zeytinden 270 ton , 150 hektarda yetiştirilen nardan da 550 ton verim bekleniyor . \n NİĞDE’NİN KİRAZLARI AVRUPA SOFRALARINDA \nNiğde’de hasadına başlanan kirazlar , Avrupa ve Uzak Doğu ülkelerine de ihraç ediliyor .
Niğde’nin " kiraz bahçesi " olarak da bilinen Ulukışla ilçesinde 3 belde ve 36 köyde kiraz yetiştiriliyor .
Yöredeki 12 bin dekarlık alanda bu yıl 4 bin 500 ton kiraz rekoltesi bekleniyor .
Hasadına başlanan kirazların büyük bölümü , başta Almanya , Hollanda , İsviçre ve İngiltere olmak üzere Güney Afrika , Rusya ve Uzak Doğu ülkelerine ihraç ediliyor .
Ulukışla kirazı , bu yıl iç piyasaya kilosu 3-4 liradan satılıyor . \n TÜRKİYE’NİN " YEŞİL ALTINI "
FINDIK \nTemmuz ayında Ordu’da kiraz hasadı yapılsa da , Ordu her zaman fındıkla anılıyor .
Yılda 12 ton kiraz üretimi yapılan kentte , fındık üretimi ise yıllık 200 bin ton civarında .
Gelecek ay hasadına başlanacak , buna rağmen 12 ay boyunca tüketilen fındık , en önemli ihraç ürünlerinden birini oluşturuyor .
Zonguldak’ta , en fazla üretilen meyve olan kirazın , sis ve yağmur nedeniyle bu yılki rekoltesi düştü .
Zonguldak İl Tarım Müdürü Yusuf Akın , AA muhabirine yaptığı açıklamada , kentte şu anda kirazın son hasat dönemini yaşadığını , elma , armut , fındık ve ceviz gibi meyvelerin toplanmasına daha zaman olduğunu söyledi . \n KARABÜK VE BARTIN \nKarabük’te halen toplanan kiraz , vişne , elma ve armut gibi ürünler üreticilerin ve tüketicilerin yüzünü güldürüyor .
Kentte bu dönemlerde kiraz hasadı yapılırken , üretilen meyve , çevre illere de pazarlanıyor .
Bartın’da da erik , kiraz , vişne ve çilek , bu aylarda tezgahları süsleyen meyveler arasında .
Türkiye genelindeki hallere gönderilen Bartın meyveleri , kendine özgü aroması ve tadıyla talep görüyor .
Kentte son yıllarda çilek üretiminde de artış var . \n GİRESUN \nTürkiye’nin önemli ihraç ürünlerinden biri olan fındık , hem yetiştiği yöreye , hem de ülke ekonomisine önemli katkılar sağlamayı , toplanma zamanı gelmese de sürdürüyor .
Türkiye’de fındık hasadına , yetiştiği yöreye göre , yetkililerin belirlediği tarih olan Ağustos ayının ikinci haftasında başlanıyor .
Ancak hasat mevsimi öncesi Giresun’da fındık ve mamulü satan bazı iş yerleri , fındığı dalındaki haliyle satışa sunuyor .
Yaş halde satılan fındık , özellikle turistler tarafından hediyelik ürün olarak alınıyor .
Yaş olarak da ayrı bir damak tadı veren fındık , yöreye gelen turistlerin büyük ilgisini çekiyor .
Karadeniz Sahil Yolu kenarında bazı üreticiler , açtıkları tezgahlarda yerli ve yabancı turistlere yaş fındık satıyorlar .
2009 ürünü tahmini 76 bin 273 ton olarak belirlenen fındık rekoltesinde , Giresun’da bu yıl turistlere 5 ton dolayında yaş fındık satılması bekleniyor .
Gelen talepler üzerine yaş fındık satış miktarının her yıl artması beklenirken , Türkiye’nin " yeşil altını " olarak tanımlanan fındık yaşken de kazandırmaya devam ediyor . \n BEYAZ TÜYSÜZ ŞEFTALİ İÇİN PATENT ALINMAYA ÇALIŞILIYOR \nÇanakkale’de Bozcaada’ya özgü çavuş üzümünün , Bayramiç’te tüysüz şeftalinin , Bursa’nın şeftalisinin , Uludağ’ın çileğinin , Edirne’nin armudunun tadına bakmanın tam zamanı .
Çanakkale , sahip olduğu tarihi , turistik ve kültürel zenginliklerinin yanı sıra meyve üretimine elverişli topraklarıyla önemli bir yerleşim yeri .
Bayramiç’in beyaz tüysüz şeftalisi , Lapseki’nin kirazı ve Bozcaada’nın çavuş üzümü , kente gelenlerin " tadına bakılmadan dönülmez " dedikleri meyvelerin başında geliyor .
Bayramiç ilçesinde ve köylerinde yetişen beyaz tüysüz şeftali , endemik meyve özelliğiyle yöre halkı için önemli bir gelir kaynağı durumunda .
Kaz Dağları’nın eteklerinde üreticiler tarafından " çok erkenci " , " erkenci " ve " geççi " olmak üzere 3 dönem yetiştirilen bu şeftaliden , haziran , temmuz ve ağustos aylarının sonuna kadar verim alınabiliyor .
Beyaz tüysüz şeftali ilçe ekonomisine büyük katkı sağlarken , meyvenin gelecekte yöre halkının önemli gelir kaynaklarından biri olacağı belirtiliyor .
Yörenin endemik özelliğe sahip meyvesi olan beyaz tüysüz şeftali , Kaz Dağları’nın eteklerinde yetişiyor .
Geçtiğimiz yıl 5 bin tonun üzerinde satışı yapılan meyvenin kilosu , 2 ile 4 TL arasında satılıyor .
Bu şeftalinin kendisine has bir kokusu ve aroması var .
Meyvenin fidanları yöre dışındaki bölgelere dikildiğinde aynı tadı ve kokuyu vermiyor .
Görünüm ve renk olarak da bu yörede yetişenlere benzemiyor .
Bayramiç Ziraat Odası ise Kaz Dağları’nın doğal yapısından kaynaklanan ve Türkiye’de başka hiç bir yerde yetişmeyen beyaz tüysüz şeftalinin patentini almaya çalışıyor .
Literatürde adı bulunmayan bu ürüne patent alınması halinde bölge , ihracat şansını yakalamış olacak . \n " 0900 ZİRAAT KİRAZI "
ADIYLA İHRAÇ EDİLİYOR \nÇanakkale’nin Lapseki ilçesinde yetişen kiraz , " 0900 Ziraat Kirazı " adıyla Balkan ülkeleri , Avrupa ülkeleri ve Rusya’ya ihraç ediliyor .
Geçen yıl Lapseki ve köylerinden 52 bin ton şeftali , 5 bin 100 ton da kiraz ihraç edildi .
İç piyasaya 38 bin ton şeftali , bin 475 ton kiraz satılırken , üreticiler bu yıl ürettikleri kirazın 6 bin tonunu ihraç etti .
İlçede geçtiğimiz yıl 9 olan ihracatçı firma sayısının 11′e yükseldiği belirtilirken , bir tanesi çay bardağına girmeyecek kadar büyük olan bu kiraz türünün bu yıl 6 bin tonu ihraç edildi .
Kiraz ihracatı her geçen yıl artıyor .
Lapseki ve köylerinde üretimi yapılan meyvelerin büyük bölümü susuz yetişiyor . \n BOZCAADA’NIN ÇAVUŞ ÜZÜMÜ \nBozcaada’da yetiştirilen " çavuş üzümü " ise Türkiye’nin en kaliteli , ince kabuklu ve çekirdeksiz üzümleri arasında gösteriliyor .
Geçen yıl " kısa boğum " ve " midyo " hastalıkları nedeniyle üzüm üretiminde düşüş yaşanırken , hastalıkla mücadele devam ediyor .
Türkiye’nin en kaliteli , ince kabuklu ve çekirdeksiz üzümleri arasında gösterilen çavuş üzümü , gelecek nesillere aktarılması ve korunması gereken bir ürün olarak gösteriliyor . \n TEKİRDAĞ \nTekirdağ’da yaygın olarak yetiştirilen kiraz , ilk bahardaki olgunluk döneminin ardından , yazın ilk meyvesi olarak sofralarda yerini almaya başladı .
Yaz sıcaklarının kendisini hissettirdiği Haziran ayında olgunlaşan yöreye özgü vişnelerde ise Trakya topraklarına has lezzeti bulmak mümkün .
Tekirdağ’da sofralık kayısı , şeftali , armut ve kiraz üretimi de yapılıyor .
Tekirdağ’da , yaygın olarak üretilen sofralık ve şaraplık üzüm de , kent ve ülke ekonomisine önemli katkı sağlıyor .
" Tekirdağ çekirdeksizi " adlı siyah çeşidi , yerli ve yabancılar tarafından beğenilen çeşitler arasında yer alıyor .
Bölgede , Ağustos ayında başlayan bağbozumu , Eylül ayı boyunca devam ederken , üzüm hasadı Şarköy’de şenliklerle kutlanıyor .
Tekirdağ’da üzüm suyu için " Tekirbağ " adıyla patent de alındı .
Kısa sürede değişik illerden gelen talepler dikkate alındığında , Tekirbağ üzüm sularının , kent ve ülke ekonomisine önemli katkı sağlayacağı öngörülüyor .
Ağustos ayında olgunlaşan erikler de , Tekirdağ’da üretilen meyvelerden .
Tekirdağ’da , papaz , yabani ve can erik çeşitleri yetiştirilirken , erik çeşitleri iç piyasada tüketiliyor .
Tekirdağ’da ayrıca yeşil ve kırmızı olmak üzere iki çeşit elma üretimi de yapılıyor . \n BURSA ŞEFTALİSİ \nOtomotiv ve tekstil sektörlerinin merkezi Bursa , tarımsal üretimdeki kalitesiyle de adından söz ettiriyor .
İl genelinde hasadı süren " Bursa şeftalisi " , kiraz ve kokulu Uludağ çileği , yaz sezonunun aranan meyveleri arasında .
Uygun iklim koşullarının yarattığı bol sulu ve tatlı yapısıyla tercih edilen ve adı kentle birlikte anılan Bursa şeftalisinde bu yıl rekoltenin düşük , kalitenin yüksek olduğu bildirildi .
Bursa’nın marka ürünleri arasında yer alan şeftalinin bir bölümü meyve suyu fabrikalarında , konsantre , meyve suyu ve nektara dönüştürülüyor .
Geçen yıl 100 bin ton dolayındaki rekoltenin bu yıl 70-80 bin tona gerileyeceği , ancak ürün kalitesinin son derece yüksek olacağı belirtiliyor .
Yurt içi piyasanın yanı sıra yüksek ihracat potansiyeli olan ürünlerden kirazda hasat , mayıs ayında başladı .
Uludağ’ın etekleri ve dağ ilçelerinin sahip olduğu farklı rakım özellikleri sayesinde , Bursa’da hasat birkaç aya yayılabiliyor .
Halen hasadı ve ihracatı süren kirazda rekoltede sorun yaşanmamasına rağmen , olumsuz iklim koşulları yüzünden kalite istenen düzeyde gerçekleşmedi .
Avrupalı kiraz üreticisi ve ihracatçısı bazı ülkelerde rekolte ve kalite açısından niteliğin yüksek olması , Türkiye’nin ihracatını negatif yönde etkiliyor .
Olumsuzluklara rağmen , yılın ilk yarısında Bursa’dan Fransa , Hollanda , Almanya , İtalya , İngiltere , Danimarka , Belçika , Norveç , İsveç , Avusturya , Bulgaristan , Rusya Federasyonu ve Güney Afrika Cumhuriyeti’ne kiraz ihracatı gerçekleştirildi . \n ULUDAĞ ÇİLEĞİ \nDüşük rakımlı arazilerde mevsimi geçiyor olmasına rağmen , Uludağ’ın yüksek rakımlı eteklerinde hasadı devam eden çilekte rekolte bu yıl yüksek .
Kendisine has kokusu , tadı ve lezzetiyle pazarlarda aranan bir ürün olan kokulu Uludağ çileği , fiyatların düşük olması nedeniyle üreticisini üzdü .
Geçen yıl armutta 26 ton , kirazda da 11 ton üretim yapılırken , bu yıl bu iki üründe artış yaşanması bekleniyor . \n EDİRNE \nEdirne’de 2002-2004 yılları arasında Kırsal Kalkınma Projesi çerçevesinde toplam 2 dönüm bodur kiraz ve 129 dönüm bodur elma bahçesi kuruldu .
Yörede üretilen " deveci " çeşidi armut ise ilgi gören meyvelerden .
Depolanma süresinin uzunluğu ve satış fiyatının yüksekliği ile tercih edilen deveci armudu , ihracat şansı yüksek ürünlerden biri olarak gösteriliyor .
Edirne Tarım Açık Cezaevinde hükümlüler tarafından bu mevsimde kiraz ve vişne yetiştiriliyor .
Mahkumlarca üretilen kiraz ve vişneler , cezaevinin satış yerinde alıcı buluyor .
Edirne’de yerli çeşitlerden pira vuşta çeşidi erik de tercih edilen meyvelerden . \n SAKARYA \nSakarya’nın meyve bahçesi Pamukova ilçesinde şeftali tarlada kilosu 1 TL’den alıcı buluyor .
Halkının yüzde 80′inin geçimini tarımdan sağladığı Pamukova’da haziran ayında başlayan şeftali hasadı , ekim ayı başına kadar devam edecek .
Tarlada kilosu 1 TL’den satılan şeftalinin pazar fiyatı 2,5 TL’yi buluyor .
İlçede 40 yıl önce başlayan şeftali üretimi gün geçtikçe artarken , bölgede 52 bin dönüm sulanabilir arazide 12 bin ton rekolte bekleniyor .
Bölgede yetiştirilen şeftalilerin bir bölümü Bursa , Denizli ve Mersin’deki meyve suyu fabrikalarına gönderilirken , sofralık olarak tabir edilen şeftaliler ise İstanbul ve Sakarya hallerine gönderiliyor .
Ürünün tamamı iç pazarda değerlendiriliyor . \n KIRKLARELİ’NİN MEYVE AMBARI KARAHIDIR MAHALLESİ \nKırklareli’ne 4 kilometre mesafedeki Karahıdır Mahallesi , kiraz , şeftali ve erik yetiştiriciliğinde Kırklareli’nin ambarı durumunda .
Karahıdır halkının yüzde 60-70′i geçimini meyvecilikten sağlıyor .
Karahıdır’da bu mevsimde en çok kiraz , şeftali ve erik hasadı yapılırken , son yıllarda İstanbul tüccarları da meyve almak üzere bu mahalleye geliyor .
Kırklareli’nin Demirköy ilçesinde de mevsimin en lezzetli çileği yetiştirilmekte . \n MALATYA’NIN " MİLLİ "
MEYVESİ KAYISI \nMalatya’da kent halkının " mişmiş " dediği kayısı , Tunceli ve Erzurum’da dut , Erzincan’da kiraz , Elazığ’da üzüm hasadı başladı .
Büyük bölümü kuru olarak ihraç edilen ve son yıllarda sofralık ihracatı da yapılan Malatya kayısısında hasat devam ediyor .
Karakaya Baraj Gölü’nün kenarındaki Kale ve Battalgazi ilçeleri başta olmak üzere bir çok yerleşim biriminde haziran ayının son haftasından bu yana kayısı hasadı yapılıyor .
Bir ay devam edecek hasat boyunca kargo şirketleri yakınlarına kayısı göndermek isteyenler için avantajlı kampanyalar düzenliyorlar .
Bu yıl 450 bin ton kayısı rekoltesi bekleniyor .
Üreticisi , çevre illerden gelen mevsimlik işçisiyle 60 bin ailenin geçim kaynağı olan Malatya kayısısının , şeker oranının yüksek olması ve meyve sertliği , ayırt edici özelliği .
Bu özelliklerin Avrupa’daki pek çok kayısı çeşidinde olmadığı belirtiliyor .
7 milyon meyve veren kayısı ağacı bulunan Malatya’da , kayısının Hacıhaliloğlu , Kabaaşı , Hasanbey , Çataloğlu , İsmailağa , Alyanak , Çöloğlu , Soğancı ve Hacıkız gibi çeşitleri bulunuyor . \n " MİŞMİŞ "
GELİR KAYNAĞI \nMalatyalıların " Mişmiş " dediği kayısı , başta ABD , Rusya , Almanya , İngiltere , Hollanda , Avustralya olmak üzere 93 ülkeye , yılda ortalama 95 bin ton ihraç edilerek kente gelir getiriyor .
Geçen yılki ihracattan 313 milyon 59 bin 231 dolar gelir elde edilirken , bu yılki ihracattan elde edilecek gelirin 286 milyon 783 bin 35 doları bulacağı tahmin ediliyor .
İhracatın ağustos ayına kadar devam etmesi bekleniyor .
Son yıllarda organik üretimi de yaygınlaşan kayısı , yaş olarak da ihraç edilmeye başlandı .
Geçen yıl 15 bin tonu yaş ihraç edilen kayısının bu yıl yaş ihracatının artması bekleniyor .
Kayısının sağlığa yararlarının ortaya çıkarılması için çalışmalar yapılıyor .
İnönü Üniversitesi Tıp Fakültesinde yapılan araştırmalar , kayısının kanser dahil pek çok hastalığı önlediğini ortaya koyuyor . \n IĞDIR’DA KAYISI , TUNCELİ VE ERZURUM’DA DUT \nDoğu Anadolu Bölgesi’nde Iğdır ve Kars’ta kayısı , Tunceli ve Erzurum’da dut , Erzincan’da da kiraz hasadına başlandı .
Diğer doğu illerine göre daha ılıman bir iklime sahip olan Iğdır’da , kayısı , kiraz ve elma yaygın olarak yetiştiriliyor .
Hasadı yapılan kayısı ve kiraz , başta çevre iller olmak üzere yurdun değişik bölgelerinde satışa sunuluyor .
Bahar döneminde yağışların etkili olması sayesinde , kayısı rekoltesinde artış görüldü .
Geçen yıl 15 bin ton kayısı üretimi yapılırken , bu miktarın bu yıl 17 bin tona çıkması bekleniyor .
Bahçede fiyatı 40 kuruştan başlayan kayısı , marketlerde 1-2 TL arasında değişen fiyatlarla tüketiciye sunuluyor .
Iğdır’da hasadı devam eden bir diğer meyve ise kiraz .
67 dekarlık alanda , yaklaşık 3 bin 700 kiraz ağacı bulunan ilde rekolte geçen yıl 272 ton olarak gerçekleşirken , üretimin bu yıl da hemen hemen aynı seviyede olması bekleniyor .
Kiraz , daha çok il merkezindeki marketlerde satışa sunuluyor . \n TUNCELİ’DE DUT ZAMANI \nTunceli’nin Çemişgezek ve Pertek ilçelerinde yetiştirilen ve bölgede büyük ilgi gören dut , bölgenin tadına bakılması gereken meyvelerinden .
Süt beyaz rengi , aroması ve çekirdeksiz yapısıyla diğer türlerinden farklı olan Çemişgezek ve Pertek dutu , toplanmaya başladı .
Tamamen organik olarak yetiştirilen ve bu yıl bin 200 ton rekolte beklenen dut , bölgede daha çok pekmez ve pestil üretiminde değerlendiriliyor .
Üreticiden kilogramı 1,8 TL’den alınan dut , marketlerde tüketiciye 2.5 TL’den satışa sunuluyor .
İlde en çok yetiştirilen meyvelerden kayısının hasadına da yeni başlandı .
Çiftçi için önemli bir gelir kaynağı olarak değerlendirilen kayısı üretiminin , bu yıl 190 ton civarında gerçekleşmesi bekleniyor .
Bahçede kilogram fiyatı 1,8 olan kayısı , marketlerde 2.9 TL’den alıcı buluyor .
Kars’ın Kağızman ilçesinde tarihi çok eski dönemlere dayalı olduğu belirtilen kayısı yetiştiriciliği yaygın olarak yapılıyor .
Bölge pazarında büyük ilgi gören Kağızman kayısısı , tamamen organik olarak yetiştiriliyor .
Kayısının , bu yıl 10 bin ton dolayında üretilmesi tahmin ediliyor .
Kağızman kayısısı , İstanbul , Bursa ve İzmir’de alıcı buluyor . \n ERZURUM’DA ORGANİK MEYVE YETİŞTİRİLİYOR \nBölgede yazları serin geçen illerden Erzurum’da , ekonomik değeri olan ve yaygın olarak yetiştirilen meyvelerden dut , tamamen organik olarak yetiştiriliyor .
Kent merkezine göre daha ılıman bir iklime sahip olan İspir , Tortum , Uzundere , Olur ve Pazaryolu’nda yetiştirilen ve hasadına yeni başlanan dut , yurdun batı bölgelerinden alıcı buluyor .
Geçen yıl 2 bin 334 ton toplanan dutun bu yıl da aynı miktarda üretilmesi bekleniyor .
Bölgede üreticiler dutu daha çok pekmez ve pestil üretiminde kullanıyorlar .
İlde yetiştirilen ve yine tamamen organik olan kirazın da hasadına başlandı .
Tortum ve Uzundere ilçelerinde yetiştirilen kirazda bu yıl yaklaşık 244 ton rekolte bekleniyor . \n ERZİNCAN’DA KİRAZ HASADI \nBölgede , meyve yetiştiriciliğinin en yaygın olduğu illerden Erzincan’da ise kiraz hasadı heyecanı yaşanıyor .
Daha çok Üzümlü ilçesinde yetiştirilen ve geçen yıl toplam 490 bin ton toplanan kirazda rekoltenin bu yıl 500 bin tonu aşması bekleniyor .
İlde 280 dekar alanda dikili bulunan 7 bin ağaçtan elde edilen kiraz , dayanıklılığı , renk ve tadıyla bölgede aranılan meyvelerin başında geliyor .
Üreticiden 2 TL’den alımı yapılan kiraz , Erzincan ve çevre illerde 3 ile 4 TL arasında değişen fiyatlarda tüketiciye ulaştırılıyor . \n ELAZIĞ’DA ÜZÜM \nBağcılığın çok eski tarihlere dayandığı Elazığ’da şaraplık ve sofralık olarak iki amaca yönelik yapılan üzüm üretimi , toplam meyve üretiminin yüzde 60′ını oluşturuyor .
Son yıllarda modern bağcılık sistemlerinin yoğun olarak kullanılmaya başlandığı kentte 68 bin 363 dekar şaraplık bağ alanında 59 bin 286 ton şaraplık üzüm üretiliyor .
Bu alanların en fazla olduğu kesim il merkezi sınırları içinde .
Şaraplık olarak yetiştirilen öküzgözü , boğazkere ve köhni üzümlerinin hemen hemen tamamı il merkezindeki şarap fabrikasında kullanıldığı gibi , Türkiye genelinde de bir çok ünlü şarap firmasına satılıyor .
77 bin 520 dekarda 62 bin 930 ton olarak gerçekleşen sofralık üzüm üretimi il merkeziyle birlikte Arıcak ve Maden ilçelerinde yapılıyor .
İlde üzüm üretiminin dekar başına verimi 1100 kilo olarak gerçekleşiyor .
Verim iklim değişiklikleri , hastalık ve zararlı yoğunluğuna bağlı olarak yıldan yıla değişiyor .
Üzümün cinsine göre Temmuz ayının sonundan Ekim ayı sonuna kadar olan hasatta üretimin fazla olması durumunda üzüm , pekmez , orcik , pestil olarak tüketime sunuluyor . \n KAYISI VE ELMA \nElazığ’da üzümün başını çektiği meyve üretimini kayısı ve elma takip ediyor .
İlde meyve vermeyen yaşta 132 bin 16 , meyve veren yaşta 943 bin 665 ağaçta üretilen kayısı , çoğunlukla kurutmalık , az miktarda da sofralık ve aile tipi reçel yapımında kullanılıyor .
Yılda ortalama 68 bin 170 ton üretilen kayısıda dekar başına 52 kilo verim alınıyor .
En fazla Baskil ilçesinde yetiştirilen kayısının hasat dönemi bu ay başlayıp ağustos sonuna kadar devam ediyor .
Hasattan sonra kükürtlenerek kurutulan kayısılar firmalar aracılığıyla yurt dışına ihraç ediliyor .
Tamamı sofralık olarak üretilen ve önceki dönemlerde pazar sorunu nedeniyle üretimi gittikçe azalan elmanın ise son yıllardaki bodur elma yetiştiriciliği ile tekrar üretim alanları genişliyor .
Starking , Amasya , granny smith ve golden çeşitlerinde tamamı iç pazara sunulan elma üretimi 13 bin 300 dekar alanda yapılıyor .
Dekar başına ortalama 1200 kilo verim elde ediliyor .
Eylül - kasım arasında hasat edilen ve üretiminde standart dışı üretimin yoğun olan elma için bu amaçla elma suyu işleme tesislerine ihtiyaç duyuluyor .
